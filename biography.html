<html>
<head>
   <link rel="stylesheet" type="text/css" href="./styles.css">
</head>
<body class="f" style="margin-right: 5px;">
	<table>
		<tr>
			<td style="padding-right: 5px;">
				<p class="header">
					Biografi
				</p>

				<p style="margin-bottom: 1em;">
					Våren 1995. Måns Jälevik, Chris Dahlgren, Pieter Verdoes och Jonas Kernell står på scen med sitt band Sludge Nation. I publiken skuttar en rödlätt yngling vid namn Timo Räisänen. På en annan bar i närheten sitter Patrik Herrström och dricker öl med hårdrockare.
				</p>
		
				<p style="margin-bottom: 1em;">
					Hösten 2002. Dessa sex personer befinner sej i en replokal i utkanten av Göteborg. De har repat sen sommaren och nu börjar både självförtroende och fokus komma. De vet vad de har och de vet vad de vill göra. Bandet kryllar av låtskrivare och för varje rep har högen av låtar växt sej större och större. Tjugo låtar, tretti, fyrtio.
				</p>
		
				<p style="margin-bottom: 1em;">
					Det spelas in en demo och det som aldrig händer gör det ändå: Skivkontrakt på första försöket. Det är fler än de själva som förstått att det här är ett färdigt band med en plan. I detta fall bolaget LED-recordings / S56.
				</p>
		
				<p style="margin-bottom: 1em;">
					Vissa små detaljer måste dock lösas innan det blir riktigt på riktigt, som att döpa bandet till exempel. Det första förslaget Happiness skrotas och valet faller på Her Majesty. Låtar till en skiva sållas ut och "Happiness" blir istället den ironiska titeln på debutalbumet.
				</p>
		
				<p style="margin-bottom: 1em;">
					Under november och december den hösten skramlas det ordentligt inne i Music-a-matic studion med Timo som producent och Henryk Lipp som tekniker. Resultatet blir en stor, stygg rackare till skiva som trots detta behåller sin känslighet.
				</p>
		
				<p style="margin-bottom: 1em;">
					Första singeln "I'm fire c'mon!" släpps i januari och får en hel del uppmärksamhet. Bandet börjar också hitta sej själva som liveband under den här tiden. En spelning på en modegala på slottet avslutas med att Timo hjular i kalsonger nerför catwalken i ren lycka över den vind i seglen bandet nu känner. Albumdebuten släpps till goda recensioner och en topp-20 placering på listorna. Även andrasingeln "F.U.N.E.R.A.L" funkar finfint. Resten av våren tillbringas med mängder av spelningar för att vässa formen inför sommarens Kalasturné.
				</p>
		
				<p style="margin-bottom: 1em;">
					Under sommaren vältes även Hultsfreds- och Emmabodafestivalen. Den sistnämnda rankas fortfarande högst på bandets interna bästa-spelningen-någonsin-lista.
				</p>
		
				<p style="margin-bottom: 1em;">
					Efter den sista spelningen på Kalasturnén - där bandet får sällskap av bland annat Peps, Timbuktu och Marit Bergman i refrängen på F.U.N.E.R.A.L - är det ingen i Her Majesty som känner att de fått nog. Nya låtar har redan börjat dyka upp och efter en kortare paus börjas det förproduceras i en sommarstuga så liten att max två bandmedlemmar kan vistas där inne på en och samma gång. Mot slutet av året bär det av in i studion igen. Även denna gång med Timo som producent och med ett enkelt löfte - mer av allt - som ledstjärna.
				</p>
		
				<p style="margin-bottom: 1em;">
					Det första resultatet, singeln "You and me against the world", finns ute nu och ett album med arbetstiteln "The past is not a good idea" landar som en kärleksfull käftsmäll i april. Var beredda!
				</p>
				<br>
				<br>
				Rikard Uddenberg, Februari 04
			</td>
			<td style="vertical-align: top;">
				<img src="./gfx/biografibild.jpg">
			</td>
		</tr>
	</table>
</body>
</html>
